1. Suwerenność
Zgodnie z Konstytucją Prezydent RP stoi na straży suwerenności i bezpieczeństwa państwa. Do tej pory poprzedni prezydenci nie wywiązywali się z tego obowiązku. Nie pozwolę na odbieranie Polsce kolejnych kompetencji w naszych wewnętrznych sprawach na rzecz Unii Europejskiej, ani na zmianę traktatów unijnych, ograniczającą nasz wpływ na UE, poprzez chociażby odebranie Polsce prawa weta. Zadbam o pierwszeństwo polskiej Konstytucji nad unijnym prawem, o zachowanie polskiego złotego jako naszej waluty, a w polityce zagranicznej będę zwolennikiem korzystania z unijnego prawa weta w ważnych dla naszego kraju sprawach.
2. Silna armia
Polska potrzebuje silnej armii. Jeśli nie zainwestujemy w polską armię, w przyszłości możemy być zmuszeni płacić na cudzą. Koniecznie musimy rozbudować krajową produkcję broni i amunicji, a także zapewnić przeszkolenie rezerwistów, których będzie można zmobilizować na wypadek wojny. Należy zmniejszyć wpływ polityków na Wojsko Polskie, decyzje polityczne zwykle prowadzą do osłabienia naszego potencjału obronnego. Jako zwierzchnik Sił Zbrojnych doprowadzę do modernizacji i zwiększenia możliwości operacyjnych Wojska Polskiego. Tylko nasza armia może być gwarantem bezpieczeństwa w czasach, gdy napięć światowych i wrogów Polsce nie brakuje.
3. Szczelne granice
Od lat Europa jest szturmowana przez fale nielegalnych imigrantów. Efekty masowej, niekontrolowanej imigracji z Azji i Afryki widzimy we Francji, w Niemczech, Wielkiej Brytanii i Szwecji. Musimy obronić polskie granice przed szturmem przestępców z Bliskiego Wschodu i pożytecznymi idiotami Putina, którzy ułatwiają im forsowanie polskiej granicy. Dość plucia na polski mundur. Chcemy, żeby Polacy mogli cieszyć się bezpieczeństwem na ulicach swoich miast, tak jak do tej pory. Nie chcemy bać się o nasze żony i córki. Obronimy bezpieczeństwo naszej Ojczyzny!
4. Silna gospodarka
Gospodarka to podstawa rozwoju naszego kraju. Bez silnej gospodarki nie będzie poprawy poziomu naszego życia ani pieniędzy na obronność. Likwidując zbędne przepisy, damy Polakom nowe szanse rozwoju. Regulować należy działalność wielkich międzynarodowych korporacji, technologicznych oligopoli, koncernów farmaceutycznych, a nie drobnego polskiego biznesu. Wprowadzimy zasadę UE+0, unijne dyrektywy będą przyjmowane w minimalnej, koniecznej wersji, bez dodatkowych utrudnień dla Polaków. Należy sprywatyzować zbędne spółki Skarbu Państwa, a z tych, które zostaną, trzeba wyrzucić wszystkich polityków.
5. Niskie i proste podatki
Polska ma obecnie jeden z najbardziej skomplikowanych i nieprzyjaznych systemów podatkowym w Europie. Jako prezydent złożę w Sejmie projekt kompleksowej reformy systemu podatkowego tak, by Polska świeciła przykładem i zachęcała do inwestowania dzięki niskim obciążeniom fiskalnym i prostym prawem, które nie będzie wymagało wielomiesięcznych batalii z urzędnikami. Będziemy mieli najprostszy system podatkowy w całej Unii Europejskiej. Doprowadzę do tego, że przedsiębiorca przestanie czuć się w Polsce jak przestępca, gdy urzędy przeprowadzają kontrole. Doprowadzę do likwidacji podatku od spadków, likwidacji podatku Belki, a także PCC od mieszkań. Znacząco uproszczę PIT, CIT i VAT. ZUS będzie dla przedsiębiorców dobrowolny, powrócimy też do składki zdrowotnej sprzed Nowego Ładu.
6. Zatrzymanie lewicowej ideologii
Skrajna lewica od lat dąży do radykalnej kulturowej rewolucji, która chce przemodelować nasze rodziny, język i kulturę. Lewica tworzy świat, w którym jest tylko jeden, słuszny sposób myślenia, odrzucający całe nasze kulturowe dziedzictwo, wynikające z cywilizacji łacińskiej. Mamy wstydzić się naszej historii, naszej religii, mamy odrzucić podstawowe zasady biologii i ocenzurować własne wypowiedzi. Należy ten chory ideologiczny eksperyment na społeczeństwie natychmiast zakończyć. Obronimy w Polsce normalność, ochronimy nasze dzieci przed lewicowymi demoralizatorami i nie pozwolimy na prześladowanie kogokolwiek ze względu na jego poglądy czy wypowiedzi, tylko dlatego, że nie są zgodne z lewicową propagandą.
7. Obrona wolności słowa
Wolność słowa jest zagrożona z jednej strony przez państwo, próbujące wymusić przepisami lewicową poprawność polityczną, a z drugiej przez wielkie portale społecznościowe, które stosują cenzurę względem poglądów i informacji, które uważają za szkodliwe. Dlatego domagam się pełnej wolności słowa, takiej, która funkcjonuje w USA. Wolność słowa jest niezbędna dla uczciwej debaty publicznej, dochodzenia do prawdy. Człowiek nie jest wolny, jeżeli nie ma prawa mówić tego, co myśli. Politycy i właściciele portali społecznościowych nie powinni mieć prawa do cenzury wypowiedzi Polaków.
8. Wolność osobista
Polacy to dorośli i dojrzali obywatele, którzy nie powinni być traktowani przez własne państwo jak dzieci. Należy radykalnie zwiększyć poziom wolności osobistej. Dlatego będę domagał się legalizacji pokera i marihuany, racjonalizacji dostępu do broni oraz przepisów, które zamiast zakazów promują odpowiedzialność. Jednak oprócz tego wiele naszych wolności musimy obronić. Jako prezydent nie pozwolę na odebranie nam naszych praw – swobody podróżowania, wyboru stylu życia, czy swobody produkcji i spożycia mięsa. Urzędnicy nie powinni ingerować w wychowywanie dzieci i życie rodzinne. Zakończę proceder odbierania dzieci rodzicom, a także przymus szczepień. Powstrzymam powszechną inwigilację w internecie. Polacy powinni mieć prawo do prywatności.
9. Odrzucenie Zielonego Ładu
Rząd PiS zgodził się na wprowadzenie Europejskiego Zielonego Ładu. Ten szalony program, gdyby go zrealizować, będzie kosztował Polaków biliony złotych. Unia Europejska odpowiada wyłącznie za kilka procent światowej emisji gazów cieplarnianych, ale postanowiła popełnić gospodarcze samobójstwo w imię ochrony klimatu. Zielony Ład oznacza drastyczne zwiększenie kosztów życia i zmniejszenie konkurencyjności europejskiego przemysłu, który ucieka do Azji. Musimy zatrzymać te chore przepisy, zanim wejdą w życie i doprowadzą do klimatycznego ubóstwa. Czas na odrzucenie Zielonego Ładu!
10. Bezpieczeństwo energetyczne
Tania energia jest niezbędna dla naszego rozwoju gospodarczego i niskich kosztów życia. Potrzebujemy zdywersyfikowanych źródeł energii. Nie możemy być uzależnieni ani od jednego źródła energii ani od jednego państwa sprzedającego nam energię. Polska nie może też postawić w pełni na odnawialne źródła energii, bo potrzeby Polski nie są w stanie być zaspokojone siłą wiatru i promieniami słońca. Priorytetem będzie dla mnie deregulacja produkcji energii, obniżenie jej opodatkowania, a także inwestycja w energetykę jądrową, w tym SMR, która da nam niezależność i zapewni bezpieczeństwo energetyczne na wypadek poważnych kryzysów.
11. Obrona polskiego rolnictwa
Bezpieczeństwo żywieniowe Polski jest w interesie nas wszystkich. Niezwykle istotne jest to, żebyśmy w czasie kryzysu wywołanego wojną, kataklizmami czy innymi tragicznymi wydarzeniami, nie byli uzależnieni od dostaw żywności zza granicy. Unia Europejska chciałaby, żeby rolnictwo się już w Europie zupełnie nie opłacało, a całość produkcji rolnej przeniosłaby się do krajów Ameryki Południowej i na Ukrainę. To gigantyczne zagrożenie dla bezpieczeństwa Polski. Dlatego odrzucam antyrolniczą politykę Komisji Europejskiej, popieraną zarówno przez PiS jak i PO, a także szkodliwe dla rolnictwa regulacje i niepotrzebną biurokrację. Domagam się stworzenia w Polsce łatwych warunków do produkcji naszej własnej żywności.
12. Nie dla polskiego wojska na Ukrainie
Bezpieczeństwo Polski i Polaków to dla mnie priorytet w sytuacji, gdy wojna toczy się za naszą granicą. Polska ofiarnie pomagała Ukrainie od pierwszych dni wojny z Rosją, ale nigdy nie możemy pozwolić na to, żeby Polska podzieliła los Ukraińców. Jako zwierzchnik Sił Zbrojnych nigdy nie zgodzę się na wysłanie polskich żołnierzy na Ukrainę. Sprzeciwiam się wszelkim działaniom, które mogłyby doprowadzić do włączenia naszej Ojczyzny do tej wojny. Polska musi pozostać krajem bezpiecznym i silnym.
13. Nowoczesna infrastruktura
Rozwój gospodarczy wymaga rozbudowanej infrastruktury – m. in.: dróg ekspresowych i autostrad oraz transportu rzecznego. Polska potrzebuje też Centralnego Portu Komunikacyjnego oraz rozwoju portów. Realizacja dużych projektów infrastrukturalnych wymaga lat pracy, dlatego należy je kontynuować pomimo zmiany rządów. Nie powinny być one przedmiotem bieżącej gry politycznej.
14. Ograniczenie biurokracji
Biurokracja pochłania nam wszystkim mnóstwo czasu i pieniędzy. Przedsiębiorcy, zamiast rozwijać swoje firmy, muszą mierzyć się z kolejnymi biurokratycznymi obowiązkami, które przedłużają czas i zwiększają koszty wielu spraw, które powinny być proste do załatwienia. Częste kontrole traktują uczciwych obywateli jak przestępców. Jako prezydent zamierzam doprowadzić do likwidacji zbędnych przepisów i regulacji, które zabierają czas i pieniądze Polakom. Domagam się także likwidacji zbędnych państwowych instytucji i urzędów, które są wykorzystywane do kontroli obywateli i marnotrawstwa publicznych pieniędzy. Zakończę także bezkarność urzędników, za których błędy, Polacy nierzadko płacą swoim majątkiem i zdrowiem.
15. Obrona gotówki
Gotówka to wolność! Bez obrotu gotówkowego będziemy skazani na zapisy na naszych kontach bankowych, a jak udowodnił to już kanadyjski rząd, pieniądze w banku można bez problemu zablokować obywatelom, którzy ośmielili się protestować przeciwko rządowi. Nie zgodzę się na zastąpienie gotówki pieniądzem cyfrowym. Jako prezydent zainicjuję projekt wprowadzenia do Konstytucji gwarancji możliwości posługiwania się gotówką tak, by to obywatele decydowali, jak chcą oszczędzać i wydawać swoje pieniądze.
16. Usprawnienie sądownictwa
Wymiar sprawiedliwości ma za zadanie chronić obywateli przed przestępcami i nadużyciem władzy przez polityków i urzędników, a także rozstrzygać spory pomiędzy obywatelami. Jednak dziś nie możemy pod tym względem czuć się bezpiecznie. Na wyroki, a czasem nawet na rozprawy czeka się latami i to pomimo tego, że w Polsce przypada więcej sędziów na 100 tysięcy mieszkańców niż w Holandii, Szwecji czy w Niemczech. Musimy skończyć ze zbędną biurokracją w sądownictwie. Domagam się także prawdziwego odpolitycznienia sądownictwa, w tym resetu konstytucyjnego w Trybunale Konstytucyjnym i Krajowej Radzie Sądownictwa. Instytucje te, a także wszystkie sądy, nie mogą być dłużej upolitycznionym narzędziem kolejnych rządów.
17. Lepsza edukacja
Edukacja w Polsce nie nadąża za szybko zmieniającym się światem. Szkoły są zbiurokratyzowane i uzależnione od upolitycznionych kuratoriów. Kolejne rządy zmieniają podstawy programowe nie po to, aby zwiększyć poziom nauczania, a żeby indoktrynować dzieci. Potrzebujemy konkurencji na rynku edukacji, przystosowania nauczania do nowoczesnych technologii i wpływu rodziców na wychowanie ich dzieci. Należy też przestać utrudniać edukację domową. Mniej urzędników, mniej polityków, więcej praktycznej wiedzy i swobody uczniów, rodziców i nauczycieli.
18. Wydajna ochrona zdrowia
Polski system ochrony zdrowia jest niewydolny. Dosypywanie większej ilości pieniędzy poprzez zwiększenie składki zdrowotnej, nie rozwiąże tego problemu, doprowadzi jedynie do zwiększenia marnotrawstwa. Polacy nie mają zaufania do państwowej ochrony zdrowia, na którą płacą ogromne składki i są zmuszeni wybierać prywatne leczenie. Zamierzam naprawić system ochrony zdrowia. Potrzebujemy systemowej reformy i rozbicia monopolu Narodowego Funduszu Zdrowia. Monopole zawsze są nieefektywne, zwłaszcza jeżeli są państwowe. Skończę z archaicznym systemem ochrony zdrowia i wzorując się na Niemczech i Singapurze, wprowadzę konkurencyjne fundusze ubezpieczeń społecznych.
19. Uwolnienie kryptowalut
Kryptowaluty są w Polsce zwalczane, ponieważ państwo nie jest w stanie ich kontrolować. W rezultacie, firmy próbujące działać w tej nowoczesnej branży, musiały się zamknąć albo wynieść z Polski. Dlatego jako prezydent będę dążył do uwolnienia obrotu kryptowalutami, a także doprowadzę do tego, aby Polska miała najprzyjaźniejsze kryptowalutom prawo w całej Unii Europejskiej, dzięki czemu staniemy się europejskim hubem dla firm z tej branży. Przyciągnie to do Polski wiele nowoczesnych firm i stworzy dobrze płatne miejsca pracy.
20. Koniec walki z kierowcami
Politycy PiS-u i Platformy zgodnie toczą wojnę przeciwko kierowcom. To oni wspólnie wprowadzili Strefę Czystego Transportu, która ma wykluczyć z centrów miast wszystkich, których nie stać na nowe auta. Samochód to podstawowy środek transportu milionów Polaków. Zakończę proces utrudniania kierowcom życia. Potrzebujemy szybkich dróg, miejsc parkingowych i tańszego paliwa. Polacy zasługują na własny samochód. Nie pozwolę, by politycy zrobili z niego przywilej dla nielicznych.